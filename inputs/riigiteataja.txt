1. peatükk Üldsätted 
§ 1. Eesti Keele Instituut
(1) Eesti Keele Instituut (edaspidi EKI) on Haridus- ja Teadusministeeriumi hallatav riigi teadus- ja arendusasutus, mille ülesandeks on eesti keele hoidmine ja arendamine eesmärgiga tagada Eesti rahvuse ja kultuuri säilimine läbi aegade. EKI täidab riigi keskse keeleasutuse ülesandeid ja vastutab Eesti riigikeele kestlikkuse kindlustamise ja eestikeelse terminoloogia arendamiseks vajalike tegevuste eest.
(2) EKI tegutseb Eesti Vabariigi seaduste, teiste õigusaktide, rahvusvaheliste lepingute ning käesoleva põhimääruse alusel.
(3) EKI-l on väikese riigivapi kujutise ning oma nimega pitsat, iseseisev eelarve ning sümboolika.
§ 2.   EKI asukoht ja postiaadress
EKI asub Tallinnas. EKI postiaadress on Roosikrantsi 6, 10119 Tallinn.
2. peatükk Eesmärk ja tegevusvaldkonnad 
§ 3.   EKI eesmärgid
EKI tegevuse eesmärgid on:
1) kindlustada eesti keele kestlikkus eesti kirjakeele hoolde, korraldamise ja arendamise, riigile ja rahvuskultuurile oluliste sõnaraamatute ja andmekogude koostamise ja ajakohastamisega;
2) edendada eesti keele digitaalset kestlikkust kõnetehnoloogiliste ja keeletehnoloogiliste rakenduste, terminibaaside ja sõnastikukeskkondade loomise ja arendamisega;
3) aidata kaasa riigikeele õpetamisele ning keeleoskuse mõõtmise ja hindamise kvaliteedi tagamisele;
4) aidata kaasa Eesti nähtavuse tõstmisele üleilmsel teadusmaastikul ning teadus- ja arendustegevuse rahvusvahelisele lõimimisele.